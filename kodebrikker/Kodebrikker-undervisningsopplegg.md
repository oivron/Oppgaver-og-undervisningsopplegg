# Forslag til undervisningsopplegg for Statpeds kodebrikker

## 1. Introduksjon av kodebrikker
<details>
<summary>Klikk for å utvide.</summary>

### Tidsbruk:

30 minutter

### Alder:

Alle som begynner med koding bør teste analog koding først. Dette opplegget kan brukes fra 1.klasse.

### Hva trenger du?

Kodebrikker og brett til analog koding, for eksempel: hoppe, klappe, venstre, høyre, fremover, bakover. Brikkene man bruker avhenger av alder og hvor krevende oppgaver man ønsker å lage.

Visuelle kodebrikker med de samme kommandoene

### Mål:

Se sammenhengen mellom instruksjon gitt ved kodebrikker og bevegelser som roboten/elevene utfører.

### Hva gjør du?

Introduksjon: Datamaskiner er gode til å oppfatte det vi sier. Men de er veldig dårlige til å tenke selv. Hva skjer for eksempel om du setter en robot til å gå utenfor et bord? Vil den stoppe når den ser faren, slik som oss mennesker? 

For at blant annet roboter skal fungere må vi være de smarte og programmere godt! I dag skal vi late som vi er roboter og progammerere, og styre hverandre. Vi skal øve på være presise og gi gode instruksjoner. Som roboter har vi bare lov å gjøre det programmereren sier.

1. Lag en kode på kodebrettet i fellesskap. Skriv den både på tavlen og lag den på kodebrettet i punktskrift. La en av elevene være robot og "gjøre koden". 
2. Del klassen inn i grupper på minst to og to. La dem lage koder til hverandre uten noen kriterier.
3. Utvidelse av opplegget:
    1. Lag flere brikker: du kan variere antall grader (vend 90 grader, 180 grader etc.), lengde på skritt eller ha brikker med flere kommandoer.
    2. Kodene kan ha mål de skal nå:
        1. Lag en kode til klasseromsdøra
        2. Lag en kode til en skatt som er gjemt ute
        3. Lag en kode til en medelev

### Oppsummering:

Snakk om:

- hva lærte vi om viktigheten av å være presis?
- hvordan en robot og programmerer jobber?
- kan vi dele noen tips og triks om hvordan det er lurt å lage en kode?
</details>

## 2. Introduksjon av robot
<details>
<summary>Klikk for å utvide.</summary>


Statped har testet ulike roboter til bruk i progammering. Disse finner du mer informasjon om her (lenke). Det finnes også mange andre på markedet som kan fungere. Opplegget under bygger på koderoboten Blu-Bot, men kan enkelt endres til andre roboter.

### Tidsbruk:

90 minutter

### Alder:

Alle som begynner med koding bør teste analog koding først. Dette opplegget kan brukes fra 1.klasse.

### Hva trenger du?

Kodebrikker og brett som samsvarer med det roboten utfører: venstre, høyre, fremover, bakover.

Bluebot.

Taktile plansjer/kart.

Målebånd med taktile kjennetegn.

### Mål:

Se sammenhengen mellom instruksjon gitt ved kodebrikker og bevegelser som roboten/elevene utfører.

### Hva gjør du?

1. Beskriv roboten: 
	1. Hvordan er knappene plassert?
	2. Hva slags lyder lager roboten og hva betyr de?
	3. Navngi knappene på Bluebot med ordene som tilsvarer kodebrikkene i punkt: fremover, 	bakover, venstre og høyre. Du gjør dette ved å holde knappen inne til det kommer en lyd.

2. Lag en kode på kodebrettet i fellesskap. Skriv den både på tavlen og lag den på kodebrettet i punktskrift. La Blue-Bot kjøre koden på gulvet. Eleven som har synsnedsettelse kan kjenne på Blue-Boten mens den kjører. 
3. Del klassen inn i grupper på minst to og to. La dem lage samme kode på roboten som dere laget felles. Snakk om hvorfor det er viktig å lage koden ferdig først og at man må nullstille koden etterpå.
Elevene kan så jobbe med å bli kjent med roboten. Bruk kodebrikkene ved siden av, slik at koden alltid legges i sin helhet på kodebrettet og med visuelle brikker før roboten programmeres og kjøres: 
    - Hvor langt fremover går Bluebot når du trykker en gang? Bruk et målebånd med taktile/tydelige kjennetegn. 
    - Hvor mange ganger må du trykke på venstre eller høyre for å snu helt rundt? 
    - Lag en kode med tre instruksjoner.  
    - Hvor mange ganger må du trykke for å komme til veggen nærmest deg? 
    - Lag en kode slik at roboten går i en firkant. 

4. Ta frem og beskriv plansjene. La eleven som har synsnedsettelse bli kjent med kartet ved å kjenne på det håndholdte kartet.
5. Gi elevene oppgaver til de taktile kartene:
    - La de gå rundt på hele kartet, i ytterkant, på tvers osv.
    - Gi konkrete oppgaver der de skal komme til en spesifikk rute på kartet
    - Gi dem mulighet til å lage oppgaver selv.
6. Oppsummering:

Snakk om:
- Hva lærte du om bruk av roboter?
- Har du noen tips å dele til de andre i klassen?
- Hvordan gir de taktile/visuelle kodebrikkene oss oversikt over hele koden?
- Hvorfor er det viktig å lage hele koden før vi lar roboten bevege seg?
</details>
